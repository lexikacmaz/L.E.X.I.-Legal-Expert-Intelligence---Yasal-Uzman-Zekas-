(Kapatılan) 6. Hukuk Dairesi         2015/13355 E.  ,  2016/7231 K.

"İçtihat Metni"
MAHKEMESİ :Sulh Hukuk Mahkemesi
DAVA TÜRÜ : Kira bedelinin tespiti

Mahalli mahkemesinden verilmiş bulunan yukarıda tarih ve numarası yazılı kira bedelinin tespiti davasına dair karar, davacı tarafından süresi içinde temyiz edilmiş olmakla, dosyadaki bütün kağıtlar okunup gereği görüşülüp düşünüldü.
Dava, kira bedelinin tespiti istemine ilişkindir. Mahkemece, davanın kısmen kabulü ile dava konusu taşınmazın aylık kira bedelinin 01.01.2015 tarihinden itibaren brüt 15.300,00 TL olarak tespitine, fazlaya ilişkin talebin reddine karar verilmiş, karar davacı vekili tarafından temyiz edilmiştir.
Davacı vekili dava dilekçesi ile; davalının 2014 yılı itibariyle ödediği aylık kira bedelinin 12.462,50 TL olduğunu, davalının ödediği kira bedelinin çok düşük kaldığını ileri sürerek dava konusu taşınmazın aylık kirasının 01.01.2015 tarihinden geçerli olmak üzere 35.000,00 TL olarak tespitine karar verilmesini talep ve dava etmiştir. Davalı vekili cevap dilekçesinde; dava konusu taşınmazın kiralandıktan sonra müvekkili firma tarafından dekore edildiğini ve dekorasyonun her yıl yenilendiğini, bu şekilde taşınmazın kıymetlendirildiğini, kiralanana ödenen mevcut kira bedelinin 3 kat fazlasının tespitinin istenildiğini, kira bedeline her yıl sözleşmede kararlaştırılan oranda artış uygulandığını, müvekkili tarafından ödenen kira bedelinin emsallere uygun olup kira bedelinin artırılması talebinin hak ve nesafete uymadığını bildirerek davanın reddini savunmuştur. Mahkemece, taşınmazın hali hazırdaki aylık kira bedelinin 12.462.50 TL olduğu, dosyaya sunulan emsaller, kiralananın durumu, bulunduğu mevki gibi hususlar göz önüne alınarak taşınmazın aylık kira bedelinin bilirkişilerce brüt 18.000.00 TL olarak belirlendiği, hak ve nesafet kuralları gereğince bilirkişilerce belirlenen bedelden %15 indirim yapılması gerektiği gerekçesiyle taşınmazın aylık kira bedeli 01.01.2015 tarihinden itibaren brüt 15.300.00 TL olarak tespitine karar verilmiştir.
Taraflar arasında 01.01.1995 başlangıç tarihli, aylık 88 milyon TL (eski parayla) bedelli ve 1 yıl süreli kira sözleşmesine ilişkin uyuşmazlık bulunmamaktadır. Kira sözleşmesinde kira bedelinin her yıl TEFE oranında artırılacağı kararlaştırılmıştır. Taraflar arasındaki kira sözleşmesinin başlangıç tarihine göre, yeni dönem kira parasının 18.11.1964 gün ve 2/4 sayılı Yargıtay İçtihadı Birleştirme Kararı gereğince Hâkim tarafından hak ve nesafet kurallarına göre saptanması gerekir. Hak ve nesafete uygun kira belirlenirken en son ödenen aylık kira bedeline endekse (ÜFE) göre artış yapılarak belirlenen kiradan daha düşük olmayacak şekilde taşınmazın boş olarak kiraya verilmesi halinde getirebileceği brüt kira bedelinden, davalının eski kiracı olduğu gözetilerek hakkaniyete uygun bir miktarda indirim yapılması gerekir.
Davacının talep ettiği tespit dönemi hak ve nesafet dönemi olup, mahkemece kiralanan taşınmazın boş olarak getirebileceği aylık kira bedelinin tespitinde bir usulsüzlük yok ise de, belirlenen bu kira bedeli en son ödenen kira bedeline endeks oranında yapılacak artırım sonucu belirlenecek kira bedelinden daha az olmamalıdır. Dosyaya sunulan hesap özetine ve taraf beyanlarına göre dava konusu taşınmaz için halen ödenmekte olan aylık kira bedeli net 12.462,50 TL (brüt 15.578,12 TL)’dir. Mahkemece, dava konusu taşınmazın aylık kira bedelinin 01.01.2015 tarihinden itibaren brüt 15.300,00 TL olarak tespitine karar verilmekle, brüt olarak tespitine karar verilen miktar, brüt olarak ödenmekte olan miktarın altında kalmaktadır. Bu durumda mahkemece bu hususlar üzerinde durularak, en son ödenen aylık kira bedeline endekse (ÜFE) göre artış yapılarak belirlenen kiradan daha düşük olmayacak şekilde taşınmazın boş olarak kiraya verilmesi halinde getirebileceği brüt kira bedelinin tespit edilmesi gerekirken eksik inceleme ile yazılı şekilde karar verilmesi doğru değildir.
Hüküm bu nedenle bozulmalıdır.
SONUÇ:Yukarıda açıklanan nedenlerle temyiz itirazlarının kabulü ile 6100 sayılı HMK.ya 6217 Sayılı Kanunla eklenen geçici 3.madde hükmü gözetilerek HUMK.nın 428.maddesi uyarınca hükmün BOZULMASINA ve istek halinde peşin alınan temyiz harcının temyiz edenlere iadesine, 05/12/2016 tarihinde oybirliğiyle karar verildi.