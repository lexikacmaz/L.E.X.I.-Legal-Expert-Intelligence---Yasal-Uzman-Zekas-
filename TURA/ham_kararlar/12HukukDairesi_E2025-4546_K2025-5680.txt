12. Hukuk Dairesi         2025/4546 E.  ,  2025/5680 K.
"İçtihat Metni"
MAHKEMESİ : İzmir Bölge Adliye Mahkemesi 8. Hukuk Dairesi

Yukarıda tarih ve numarası yazılı Bölge Adliye Mahkemesince verilen kararın müddeti içinde temyizen tetkiki davalı/borçlu tarafından istenmesi üzerine bu işle ilgili dosya daireye gönderilmiş olup, dava dosyası için Tetkik Hâkimi ... tarafından düzenlenen rapor dinlendikten ve dosya içerisindeki tüm belgeler okunup incelendikten sonra işin gereği görüşülüp düşünüldü:
02.03.2005 tarihli ve 5311 sayılı Kanunun 25. maddesi ile değişik 2004 sayılı İcra ve İflas Kanunu'nun 364/1. maddesine göre Bölge Adliye Mahkemesi Hukuk Dairesince verilen ve miktar ve değeri Onbin Türk Lirası’nı geçen nihai kararlara karşı temyiz yoluna başvurulabilir. Bu hükümde öngörülen kesinlik sınırı, 01.01.2024 tarihinden itibaren üç yüz yetmiş sekiz bin iki yüz doksan Türk Lirası'na, 01.01.2025 tarihinden itibaren de beş yüz kırk dört bin Türk Lirası'na çıkarılmıştır.
Somut olayda, takibe konu aylık kiraların ait olduğu 1 yıllık kira değeri olan 327.411 TL'nin Bölge Adliye Mahkemesinin karar tarihine göre yukarıda belirtilen kesinlik sınırını geçmediği anlaşıldığından, anılan Bölge Adliye Mahkemesi kararının temyiz kabiliyeti yoktur.
5311 sayılı Kanunla değişik İİK'nin 364/1-2. maddeleri ve 6100 sayılı HMK'nin 366. maddesinin göndermesi ile uygulanması gereken aynı Kanunun 352. maddesi uyarınca temyiz başvuru talebinin (REDDİNE), 29.09.2025 tarihinde oy çokluğuyla karar verildi.


Üye ...'ın Karşı Oy Yazısı;
Taraflar arasındaki uyuşmazlık; temerrüt nedeniyle tahliye istemine ilişkindir. İlk Derece Mahkemesince davanın kabulü ile davalının tahliyesine karar verilmiş olup, davalının istinafı üzerine karar usul ve yasaya uygun görüldüğüden istinaf isteminin esastan reddine karar verilmiş olup bu karar davalı/borçlu tarafından temyiz edilmiştir.
Borçlunun temyizi; temerrüt nedeniyle tahliye istemine ilişkindir.
Yargıtay 12. Hukuk Dairesi Başkanlığının 15.09.2025 tarih ve 88976301-2025/691-367 sayılı Yargıtay Birinci Başkanlığına hitaben yazılan görüş yazısı ve ekindeki 11 adet Dairemiz emsal içtihatları incelendiğinde; Dairemizin istikrarlı uygulamasının temerrüte dayalı tahliye davalarında takip tarihi itibariyle bir yıllık kira miktarı esas alınarak temyiz kesinlik sınırı tespit edilmektedir.
İİK’nın 269/a maddesi; “Borçlu itiraz etmez, ihtar müddeti içinde kira borcunu da ödemezse ihtar müddetinin bitim tarihini takip eden altı ay içinde alacaklının talebi üzerine icra mahkemesince tahliyeye karar verilir.” şeklinde düzenlenmiştir.
Temerrüt nedeniyle tahliyenin ön şartları; 1-kira alacağı olacak, 2-takip talebiyle birlikte açıkça tahliye de istenecek, 3-borçlu/kiracıya haciz ve tahliye istemli Örnek 13 ödeme emri tebliğ edilecek, 4-Çatılı iş yeri ve binalar için 30 gün veya hasılat kiralarında 60 gün vs. borçluya ödeme emri tebliğinden itibaren ödeme müddeti verilecek, 5-yasal ödeme müddeti içerisinde takip konusu kiracı borcu ödenmezse 6 ay içinde icra mahkemesinden itirazın kaldırılması ve temerrüte dayalı tahliye talep edilecek. Görüldüğü gibi temerrüt nedeniyle açılacak TAHLİYE davalarında yukarıda sayılan beş ön şart gerçekleşmeden davanın görülmesi mümkün olamayacaktır.
Dayanak takip dosyasında bulunan örnek 1 nolu takip talebine göre takip tarihi 07.05.2024 itibariyle de yıllık kira miktarı 327.411,00 TL'dir. Temyize konu uyuşmazlık miktarı itibariyle kesin olup, kararın sonuç kısmına oy birliğiyle katılıyorum.
Lakin yukarıda açıklanan nedenlerle; temerrüt nedeniyle tahliye davalarına bakan Yargıtay 3. Hukuk Dairesinin 2023/1119 Esas-2023/2639 Karar sayılı emsal kararında da belirttiği üzere “dava tarihi itibariyle aylık kira miktarının kıstas alınması” şeklindeki ifade, her davanın dava tarihindeki hukuki şartlara ve miktar/değere göre değerlendirileceği hukuksal gerçeği ile Dairemiz 15.09.2025 tarih ve 88976301-2025/691-367 sayılı görüş yazısı ve eki emsal içtihatlar bir arada değerlendirildiğinde; temerrüt nedeniyle tahliye istemi yönünden en erken takip tarihi itibariyle tahliye istendiği ve bu tarih dikkate alınarak bir yıllık kira miktarı göz önüne alınarak istinaf/temyiz kesinlik sınırının tespiti gerekirken, “…takibe konu aylık kiraların ait olduğu 1 yıllık kira değeri...” şeklindeki açıklama nedeniyle gerekçe yönünden Dairemizin sayın çoğunluğunun görüşüne katılamıyorum. 29.09.2025