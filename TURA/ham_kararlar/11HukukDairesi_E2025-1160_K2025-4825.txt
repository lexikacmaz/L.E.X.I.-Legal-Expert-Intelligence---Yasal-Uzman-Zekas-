3. Hukuk Dairesi         2025/1106 E.  ,  2025/3753 K.

"İçtihat Metni"
MAHKEMESİ : Ankara Bölge Adliye Mahkemesi 15. Hukuk Dairesi(İlk Derece)
SAYISI : 2024/1 E., 2024/1 K.

Dairemizin 26.06.2024 tarihli ve 2023/4108 E. 2024/2037 K. sayılı bozma kararına Bölge Adliye Mahkemesince direnilmesi üzerine, karar davacı vekili tarafından temyiz edilmekle 6100 sayılı Hukuk Mahkemeleri Kanunu'nun 373/5 hükmü gereğince Dairemizce yapılan incelemede;
6100 sayılı Hukuk Muhakemeleri Kanunu'nun "Tahkime elverişlilik" başlıklı 408. maddesinde iki tarafın iradelerine tabi olmayan işlerden kaynaklanan uyuşmazlıkların tahkime elverişli olmadığı düzenlenmiş, 439/2-g bendinde ise hakem veya hakem kurulu kararına konu uyuşmazlığın Türk hukukuna göre tahkime elverişli olmadığının tespit edilmesi halinde hakem kararının iptal edilebileceği ifade edilmiştir.
Eldeki iptal davasında hakem kararına konu uyuşmazlık, taraflar arasındaki kira sözleşmesi kapsamında 2018 yılından itibaren kira artış oranının ne şekilde belirleneceğine ilişkin olup hukukumuzda kiracının korunması amacıyla özellikle konut ve çatılı iş yeri kiralarında emredici hükümler getirilmekle özellikle kira artış oranına üst sınır getiren 6098 sayılı Türk Borçlar Kanunu'nun 344. maddesi hükmü de bu kapsamda olmakla konut ve çatılı iş yeri kiralarında yeni dönem kirası için artış oranı belirleme konusunda taraflar tamamen serbest olmayıp tasarruf yetkisi kanunla sınırlanmıştır. Bu özelliği nedeniyle konut ve çatılı iş yeri kira sözleşmelerinden kaynaklanan kira tespiti uyuşmazlıkları tahkime elverişlilik kriteri taşımamaktadır.
Yukarıdaki açıklamalar ışığında; Bölge Adliye Mahkemesince öncelikle uyuşmazlığa konu kira sözleşmesinin türü belirlenip bu doğrultuda uyuşmazlığın tahkime elverişli olup olmadığı değerlendirilerek karar verilmesi gerektiği, Dairemiz kararının usul ve kanuna uygun olduğu, Bölge Adliye Mahkemesince verilen direnme kararının yerinde olmadığı anlaşıldığından dosyanın temyiz incelemesi için Yargıtay Hukuk Genel Kuruluna gönderilmesine karar verilmesi gerekmiştir.
KARAR
Açıklanan sebeple;
Dosyanın YARGITAY HUKUK GENEL KURULUNA GÖNDERİLMESİNE,
01.07.2025 tarihinde oy birliğiyle karar verildi.