11. Ceza Dairesi         2022/8941 E.  ,  2025/12887 K.
"İçtihat Metni"
MAHKEMESİ :Ceza Dairesi
SAYISI : 2019/1708 E., 2021/891 K.
SUÇ : Güveni kötüye kullanma
HÜKÜM : Beraat
TEBLİĞNAME GÖRÜŞÜ : Temyiz başvurusunun esastan reddi ile hükmün onanması

İstanbul Bölge Adliye Mahkemesi 21. Ceza Dairesinin, 28.04.2021 tarihli ve 2019/1708 Esas, 2021/891 Karar sayılı kararının katılan Şirket vekili tarafından temyizi üzerine yapılan ön inceleme neticesinde gereği düşünüldü:

Katılan şirketin araç kiralama işiyle iştigal ettiği, sanığın kendi adına, 26.02.2016 tarihinde teslim edilmek üzere araç kiraladığı, aracın sanığın şahsına teslim edildiği, kira sözleşmesinin bitim tarihinde aracın katılan şirkete teslim edilmediği olayda, sanığın üzerine atılı suç vasfının 5237 sayılı TCK'nın 155/1 maddesi kapsamında yer alan güveni kötüye kullanma suçunun yasal unsurlarını taşıdığı belirlenmekle; bahse konu suç için öngörülen cezanın türü ve miktarı ve Bakırköy 8. Asliye Ceza Mahkemesinin, 13.02.2018 tarihli ve 2017/790 Esas, 2018/87 Karar sayılı kararı ile kurulan hükmü niteliği ile istinaf incelemesi üzerine Bölge Adliye Mahkemesince verilen beraat kararı karşısında;

5271 sayılı CMK’nın 286/2-d maddesinin ilgili bölümünde yer verilen; “… ilk derece mahkemelerinin görevine giren ve kanunda üst sınırı iki yıla kadar (iki yıl dâhil) hapis cezasını gerektiren suçlar ve bunlara bağlı adlî para cezalarına ilişkin her türlü bölge adliye mahkemesi kararları”nın temyiz incelemesine tabi olmadığına ilişkin düzenleme ile incelemeye konu suçun, aynı Kanun’un 286/3 maddesi kapsamında da bulunmadığı dikkate alındığında, katılan Şirket vekilinin temyiz isteminin, 5271 sayılı CMK’nın 298/1 maddesi uyarınca, Tebliğname’ye aykırı olarak, oy birliğiyle REDDİNE,

Dava dosyasının, 5271 sayılı CMK’nın 304/1 maddesi uyarınca Bakırköy 8. Asliye Ceza Mahkemesine, Yargıtay ilâmının bir örneğinin ise İstanbul Bölge Adliye Mahkemesi 21. Ceza Dairesine gönderilmek üzere Yargıtay Cumhuriyet Başsavcılığına TEVDİİNE,13.10.2025 tarihinde karar verildi.