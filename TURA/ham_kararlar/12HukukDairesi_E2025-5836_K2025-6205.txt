12. Hukuk Dairesi         2025/5836 E.  ,  2025/6205 K.
"İçtihat Metni"
MAHKEMESİ : Ankara Bölge Adliye Mahkemesi 37. Hukuk Dairesi


Yukarıda tarih ve numarası yazılı Bölge Adliye Mahkemesince verilen kararın müddeti içinde temyizen tetkiki davalı/borçlu tarafından istenmesi üzerine bu işle ilgili dosya daireye gönderilmiş olup, dava dosyası için Tetkik Hakimi ... tarafından düzenlenen rapor dinlendikten ve dosya içerisindeki tüm belgeler okunup incelendikten sonra işin gereği görüşülüp düşünüldü:
2004 sayılı İcra ve İflas Kanunu'nun 364/1. maddesine göre Bölge Adliye Mahkemesi Hukuk Dairesince verilen ve miktar ve değeri elli sekiz bin sekiz yüz Türk Lirası’nı geçen nihai kararlara karşı temyiz yoluna başvurulabilir. Bu hükümde öngörülen kesinlik sınırı, 01.01.2025 tarihinden itibaren beş yüz kırk dört bin Türk Lirası olarak uygulanmaktadır.
Somut olayda, alacaklının; 1.754,63 TL kira, 2.788,89 TL toplam kira farkı alacağı, 50,65 TL işlemiş faiz olmak üzere toplam 4.594,17 TL asıl alacağın tahsili amacıyla başlatılan örnek 13 takibe borçlu tarafından yapılan itirazın kaldırılması ile mecurdan tahliyesi talebiyle icra mahkemesine başvurduğu, icra mahkemesince davanın kısmen kabul, kısmen reddi ile itirazın 819,85 TL alacak ve 36,24 TL faiz yönünden kaldırılmasına, davalının kiralanandan tahliyesine, asıl alacağın %20'si olan 918,84 TL oranında icra inkar tazminatının davalı taraftan alınıp davacı tarafa verilmesine karar verildiği, davalı tarafından istinaf yoluna başvurulduğu, Bölge Adliye Mahkemesince istinaf başvurusunun reddine kesin olarak karar verildiği, bu kararın temyiz edilmesi üzerine Bölge Adliye Mahkemesince temyiz talebinin de reddine karar verildiği, bu kez son kararın temyiz konusu yapıldığı anlaşılmaktadır.
Uyuşmazlık; kira alacağının tahsili amacıyla başlatılan örnek 13 takibe yapılan itirazın kaldırılması ve tahliye talebine ilişkin olup temyiz kesinlik sınırının tespitinde itirazın kaldırılmasına konu asıl alacak miktarı ile takip talebine konu aylık kiraların ilişkin olduğu 1 yıllık kira bedeli toplamı dikkate alınmaktadır.
Uyuşmazlık konusu değerin, Bölge Adliye Mahkemesinin karar tarihine göre, yukarıda belirtilen kesinlik sınırını geçmediği anlaşıldığından, İİK'nın 364/1. maddesi gereğince Bölge Adliye Mahkemesinin temyiz talebinin reddine ilişkin son kararının onanması gerekmiştir.
SONUÇ :
Tarafların karşılıklı iddia ve savunmalarına, dayandıkları belgelere, temyiz olunan Bölge Adliye Mahkemesi kararında yazılı gerekçelere göre yerinde bulunmayan temyiz itirazlarının reddiyle usul ve kanuna uygun Bölge Adliye Mahkemesinin temyiz talebinin reddine dair son kararının 5311 sayılı Kanun ile değişik İİK'nın 364/2. maddesi göndermesiyle ESAS NO : 2025/5836

uygulanması gereken 6100 sayılı HMK'nın 370. maddeleri uyarınca (ONANMASINA), alınması gereken 3.033,70 TL temyiz yoluna başvurma harcı ile 615,40 TL maktu temyiz harcının temyiz edenden tahsiline, 13.10.2025 tarihinde oy çokluğuyla karar verildi.

Üye ...'ın Karşı Oy Yazısı;

Taraflar arasındaki uyuşmazlık; itirazın kaldırılması ve temerrüt nedeniyle tahliye istemine ilişkindir. İlk Derece Mahkemesince davanın kısmen kabulü ile "... İTİRAZININ 819,85 TL alacak ve 36,24 TL faiz yönünden KALDIRILMASINA,
Davalının “Cebeci Doruğu Sk. No: 12/1 Çankaya/Ankara” adresindeki KİRALANANDAN TAHLİYESİNE,..." karar verilmiş olup, davalının istinafı üzerine Bölge Adliye Mahkemesince istinaf kesinlik miktarı dikkate alınarak istinaf başvuru dilekçesinin reddine karar verilmiş olup, bu kararın da temyizi üzerine 29.04.2025 tarihli ek kararla temyiz başvuru dilekçesinin reddine karar verilmiştir.
Borçlunun temyizi; itirazın kaldırılması ve temerrüt nedeniyle tahliye istemine ilişkindir.
Yargıtay 12. Hukuk Dairesi Başkanlığının 15.09.2025 tarih ve 88976301-2025/691-367 sayılı Yargıtay Birinci Başkanlığına hitaben yazılan görüş yazısı ve ekindeki 11 adet Dairemiz emsal içtihatları incelendiğinde; Dairemizin istikrarlı uygulamasının temerrüte dayalı tahliye davalarında takip tarihi itibariyle bir yıllık kira miktarı esas alınarak temyiz kesinlik sınırı tespit edilmektedir.
İİK’nın 269/a maddesi; “Borçlu itiraz etmez, ihtar müddeti içinde kira borcunu da ödemezse ihtar müddetinin bitim tarihini takip eden altı ay içinde alacaklının talebi üzerine icra mahkemesince tahliyeye karar verilir.” şeklinde düzenlenmiştir.
Temerrüt nedeniyle tahliyenin ön şartları; 1-kira alacağı olacak, 2-takip talebiyle birlikte açıkça tahliye de istenecek, 3-borçlu/kiracıya haciz ve tahliye istemli Örnek 13 ödeme emri tebliğ edilecek, 4-Çatılı iş yeri ve binalar için 30 gün veya hasılat kiralarında 60 gün vs. borçluya ödeme emri tebliğinden itibaren ödeme müddeti verilecek, 5-yasal ödeme müddeti içerisinde takip konusu kiracı borcu ödenmezse 6 ay içinde icra mahkemesinden itirazın kaldırılması ve temerrüte dayalı tahliye talep edilecek. Görüldüğü gibi temerrüt nedeniyle açılacak TAHLİYE davalarında yukarıda sayılan beş ön şart gerçekleşmeden davanın görülmesi mümkün olamayacaktır.
Dayanak takip dosyasında bulunan örnek 1 ve 13 nolu takip talebine ve ödeme emrine göre tahliye yönünden takip tarihi itibariyle 1 yıllık kira miktarı 21.055,56 TL'dir. Temyize konu uyuşmazlık (İtirazın kaldırılmasına konu 819,85 TL asıl alacak ve takip tarihi itibariyle 1 yıllık kira miktarı toplamı 21.875,41 TL'dir.) herhalde miktarı itibariyle kesin olup, kararın sonuç kısmına oy birliğiyle katılıyorum.
Lakin yukarıda açıklanan nedenlerle; temerrüt nedeniyle tahliye davalarına bakan Yargıtay 3. Hukuk Dairesinin 2023/1119 Esas-2023/2639 Karar sayılı emsal kararında da belirttiği üzere “dava tarihi itibariyle aylık kira miktarının kıstas alınması” şeklindeki ifade, her davanın dava tarihindeki hukuki şartlara ve miktar/değere göre değerlendirileceği hukuksal gerçeği ile Dairemiz 15.09.2025 tarih ve 88976301-2025/691-367 sayılı görüş yazısı ve eki emsal içtihatlar bir arada değerlendirildiğinde; temerrüt nedeniyle tahliye istemi yönünden en erken takip tarihi itibariyle tahliye istendiği ve bu tarih dikkate alındığında, 1 yıllık kira miktarı göz önüne alınarak istinaf/temyiz kesinlik sınırının tespiti gerekirken, “…takip talebine konu aylık kiraların ilişkin olduğu 1 yıllık kira bedeli toplamı..." şeklindeki açıklama nedeniyle gerekçe yönünden Dairemizin sayın çoğunluğunun görüşüne katılamıyorum.13.10.2025