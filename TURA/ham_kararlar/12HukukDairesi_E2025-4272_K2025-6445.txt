12. Hukuk Dairesi         2025/4272 E.  ,  2025/6445 K.
"İçtihat Metni"
MAHKEMESİ : İzmir Bölge Adliye Mahkemesi 12. Hukuk Dairesi

Yukarıda tarih ve numarası yazılı İlk Derece Mahkemesince verilen kararın müddeti içinde temyizen tetkiki davalı-alacaklı tarafından istenmesi üzerine bu işle ilgili dosya daireye gönderilmiş olup, dava dosyası için Tetkik Hakimi ... tarafından düzenlenen rapor dinlendikten ve dosya içerisindeki tüm belgeler okunup incelendikten sonra işin gereği görüşülüp düşünüldü :
Tahliye kararına dayalı ilamlı icra takibinde, borçlunun icra mahkemesine başvurusunda, tahliye ilamının 1 yıllık makul süreden sonra takibe konduğu, ayrıca taraflar arasındaki sulh sözleşmesi uyarınca kira bedellerinin ve ilam vekalet ücreti ile yargılama giderlerinin ödendiğinden bahisle icra emrinin ve takibin iptaline karar verilmesini istediği, mahkemece, şikayetin kabulü ile icra takibinin, icra emrinin ve tahliye emrinin iptaline, karar verildiği, davalı alacaklı tarafından istinaf yoluna başvurulması üzerine Bölge Adliye Mahkemesince istinaf başvurusunun esastan reddine karar verildiği anlaşılmıştır.
1-Davalı alacaklının sair temyiz itirazları yerinde değil ise de ;
Kural olarak bir kira dönemi içinde alacaklı tarafından tahliye ilamının infazınının istenmesi gerekir. Bu süre aşılarak icra dosyasından tahliyeye yönelik infaz istenmesi bu aşamadan sonra kira sözleşmesinin yenilendiği anlamına gelir ve infazı mümkün değildir.
Davalı alacaklı tarafından şikayetçi borçlu kiracı aleyhine Torbalı Sulh Hukuk Mahkemesi’nin 13.06.2023 T. ve 2023/747 E., 2023/1144 K. sayılı iki haklı ihtara dayalı tahliye kararına (01.04.2016 başlangıç tarihli, 1 yıl süreli adi yazılı işyeri kira sözleşmesi) dayanılarak 12.09.2024 tarihinde ilam vekalet ücreti, yargılama gideri ile işlemiş faizin tahsili ve tahliye istemli icra takibi başlatıldığı, taşınmazın tahliyesi için düzenlenen Örnek 2, ilam vekalet ücreti, yargılama gideri ile işlemiş faizin tahsili yönünden düzenlenen Örnek 4-5 icra emrinin 16.09.2024 tarihinde şikayetçi borçluya tebliğ edildiği, davalı alacaklının tahliye kararını aldığı 13.06.2023 tarihinden tahliye kararının icraya konulduğu 12.09.2024 tarihleri arasında bekleyerek bu hakkını makul bir sürede kullanmayarak akdin yenilenmesine sebebiyet vermiş bulunduğu, dairemizin yerleşik içtihatlarına göre makul sürenin 1 yıl ile sınırlandırıldığı, böylece tahliye kararının borçluyu sürekli bir tahliye tehdidi altında bırakmamasının amaçlandığı içtihatla sabit olup, mahkemece Örnek 2 icra emrinin iptali isabetlidir. Örnek 4-5 icra emrine konu talepler yönünden ise, şikayetçi borçlu her ne kadar taraflar arasında imzalandığı ihtilafsız olan sulhnamenin 3. maddesi gereğince yargılama gideri ve vekalet ücretinin 4 senet ile ödendiğini ileri sürmüşse de sulhnamenin tetkikinden, Torbalı Sulh Hukuk Mahkemesi’nin 2023/748 E. sayılı kira tespit davasına ilişkin olduğu, tahliye davasına ilişkin bir hüküm içermediği, davalı alacaklının da bu hususta bir kabulü olmadığı,
şikayetçi borçlu tarafından sunulan dekontlarda işbu takibe konu alacak kalemlerine ilişkin bir açıklama da bulunmadığı görülmekle borçlu, Örnek 4-5 icra emrindeki alacak kalemlerinin itfa edildiğini İİK'nun 71. maddesi yollamasıyla İİK'nun 33/a maddesi uyarınca ispat edememiştir. Bu halde, şikayetin kısmen kabulü ile örnek 2 icra emrinin iptaline karar verilmesi gerekirken yazılı şekilde hüküm tesisi hatalı olup, Bölge Adliye Mahkemesi kararı kaldırılarak İlk Derece Mahkemesi kararının bozulması gerekmiştir.
SONUÇ :
Alacaklının temyiz isteminin kısmen kabulü ile yukarıda yazılı nedenlerle 5311 sayılı Kanun ile değişik İİK'nın 364/2. maddesinin göndermesiyle uygulanması gereken 6100 sayılı HMK'nın 373/1. maddesi uyarınca, İzmir Bölge Adliye Mahkemesi 12. Hukuk Dairesinin 08.05.2025 T. ve 2025/108 E., 2025/998 K. sayılı kararının KALDIRILMASINA, Torbalı İcra Hukuk Mahkemesi'nin 27/11/2024 T. ve 2024/237 E. 2024/314 K. sayılı kararının yukarıda yazılı nedenlerle, 5311 sayılı Kanun ile değişik İİK'nın 364/2. maddesi göndermesiyle uygulanması gereken 6100 sayılı HMK'nın 373/4 maddeleri uyarınca (BOZULMASINA), peşin alınan temyiz harcının istek halinde ilgiliye iadesine, dosyanın kararı veren İlk Derece Mahkemesine gönderilmesine, 20.10.2025 tarihinde oy birliğiyle karar verildi.