7. Hukuk Dairesi         2024/5160 E.  ,  2025/3955 K.
"İçtihat Metni"
MAHKEMESİ : Bursa Bölge Adliye Mahkemesi 1. Hukuk Dairesi
SAYISI : 2024/1559 E., 2024/1498 K.
İLK DERECE MAHKEMESİ : Gökçeada Asliye Hukuk Mahkemesi
SAYISI : 2018/33 E., 2021/47 K.

Bölge Adliye Mahkemesi kararı davalı ... tarafından temyiz edilmekle; kesinlik, süre, temyiz şartı ve diğer usul eksiklikleri yönünden yapılan ön inceleme sonucunda, temyiz dilekçesinin kabulüne karar verildikten ve Tetkik Hâkimi tarafından hazırlanan rapor dinlendikten sonra dosyadaki belgeler incelenip gereği düşünüldü:
I. DAVA
Davacı vekili; müvekkilli ile davalı-işletmeci ... arasında 01.05.2017 tarihinde işletme sözleşmesi akdedildiğini ancak sözleşmede kararlaştırılan taahhütlerin hiçbirinin yerine getirilmediğini, yapılan delil tespiti neticesinde işyerinin kapalı olduğunu, masa ve sandalyelerin dağınık bir şekilde bırakıldığını, taşınmazın terk edilmiş bir yer izlenimi bıraktığı bilirkişi raporunda belirtildiğini, müvekkilinin .... Noterliğinin ... yevmiye numaralı bildirimi ile 20 Şubat 2018 tarihinde usulüne uygun bir biçimde sözleşme ilişkisini feshettiğini, davalıların anahtarları vermeyerek haksız işgallerini devam ettirdiğini belirterek elatmanın önlenmesini ve ecrimisil talep etmiştir.
II. CEVAP
Davalılar cevap dilekçesi sunmamıştır.
III. İLK DERECE MAHKEMESİ KARARI
İlk Derece Mahkemesinin yukarıda tarih ve sayısı belirtilen kararı ile davacı ile davalılar arasında 01.05.2017 tarihli işletme sözleşmesi akdedildiği, sözleşmeye göre; davalıların davacıya ait taşınmazı gelir getirecek şekilde işletecekleri, buna karşılık bir kira bedelinin belirlendiği ve yıl sonu itibariyle işletmeden elde edilecek net gelirin taraflar arasında eşit olarak paylaşılacağı konusunda anlaştıkları, 20.02.2018 tarihinde davacı tarafından davalılara gönderilen fesih ihbarnamesi ile tarafların aralarındaki sözleşmenin feshedildiği ve fesih ihbarnamesinin tebliği tarihinden itibaren 3 gün içinde taşınmazı teslim etmesinin istenildiği, fesih ihbarnamesinin 23.02.2018 tarihinde tebliğ edildiği, davalıların taşınmazı teslim etmediği, davalıların 27.02.2018 tarihi itibariyle taşınmazda haksız işgalci oldukları, fesih tarihinden dava tarihine kadar ecrimisil tazminatına hak kazanıldı gerekçesiyle davanın kısmen kabulüne, dava konusu taşınmazdan davalıların elatmasının önlenmesine, toplam 4.563,33 TL ecrimisil bedelinin 1.850,00 TL'sine 27.03.2018 tarihinden, 1.850,00 TL'sine 27.04.2018 tarihinden, 863,33 TL'sine 11.05.2018 tarihinden itibaren işleyecek yasal faiziyle birlikte davalılardan alınarak davacıya verilmesine, fazlaya ilişkin talebin reddine karar verilmiştir.
IV. İSTİNAF
İlk Derece Mahkemesinin yukarıda belirtilen kararına karşı süresi içinde davalı ... tarafından istinaf başvurusunda bulunulması üzerine Bölge Adliye Mahkemesinin yukarıda tarih ve sayısı belirtilen kararı ile istinaf başvurusunun esastan reddine karar verilmiştir.
V. TEMYİZ
A. Temyiz Sebepleri
Davalı ... temyiz dilekçesinde kararın usul ve yasaya aykırı olduğunu ileri sürerek kararın bozulmasını istemiştir.
B.Değerlendirme ve Gerekçe
Uyuşmazlık, elatmanın önlenmesi ve ecrimisil istemine ilişkindir.
Bölge Adliye Mahkemelerinin nihai kararlarının bozulması 6100 sayılı Kanunun 371. maddesinde yer alan sebeplerden birinin varlığı hâlinde mümkündür.
Temyizen incelenen karar, tarafların karşılıklı iddia ve savunmalarına, dayandıkları belgelere, uyuşmazlığa uygulanması gereken hukuk kuralları ile hukuki ilişkinin nitelendirilmesine, dava şartlarına, yargılama ve ispat kuralları ile kararda belirtilen gerekçelere göre usul ve kanuna uygun olup davalı ... tarafından temyiz dilekçesinde ileri sürülen nedenler kararın bozulmasını gerektirecek nitelikte görülmemiştir.
VI. KARAR
Açıklanan sebeplerle;
Temyiz olunan Bölge Adliye Mahkemesi kararının 6100 sayılı Kanunun 370/1 hükmü uyarınca ONANMASINA,
Aşağıda yazılı temyiz giderinin temyiz edene yükletilmesine,
Dosyanın İlk Derece Mahkemesine, kararın bir örneğinin Bölge Adliye Mahkemesine gönderilmesine,
30.09.2025 tarihinde kesin olmak üzere oy birliğiyle karar verildi.