11. Ceza Dairesi         2021/25135 E.  ,  2025/13037 K.
"İçtihat Metni"
MAHKEMESİ :Asliye Ceza Mahkemesi
SAYISI : 2016/599 E., 2016/1074 K.
SUÇ : Hizmet nedeniyle güveni kötüye kullanma
HÜKÜM : Beraat
TEBLİĞNAME GÖRÜŞÜ : Bozma

Yapılan ön inceleme neticesinde; sanık hakkında kurulan hükmün temyiz edilebilir olduğu, temyiz edenin hükmü temyize hak ve yetkisinin bulunduğu, temyiz isteminin süresinde olduğu, temyiz isteminin reddini gerektirir bir durumun bulunmadığı tespit edilmekle, gereği düşünüldü:

Sanığın, katılan şirket ile yaptığı ... Noterliğinin 08.12.2006 tarihli finansal kiralama sözleşmesi uyarınca bir adet kauçuk enjeksiyon makinesi kiraladığı, ancak kira bedelinin ödenmemesi nedeniyle kiralayan şirket tarafından sözleşmenin feshedilerek suça konu makinenin iade edilmesi için .... Noterliği vasıtasıyla 09.08.2007 tarihli ihtarname gönderildiği, buna rağmen sanığın kira konusu makineleri iade etmediği hizmet nedeniyle güveni kötüye kullanma suçunu işlediğinin iddia edildiği olayda, Mahkemece makinelerin teslimine yönelik çekilen ihtarnamenin çekildiği tarihte sanığın şirket ortaklığı ve yönetim yetkisi bulunmadığından suçun sanık tarafından işlenmediğinin sabit olması gerekçesiyle beraat hükmü kurulmuş ise de, tüm dosya kapsamına göre; finansal kiralama sözleşmesinin tarafı konumunda bulunan, şirketin sahiplerinden olup, şirket hissesini devir edeceğini ve devir ettiğini kiralayan şirkete bildirmeyen sanığın şirketi devretmesine karşın, şirketin iş ve işlemlerini fiilen yürütmeye de devam etmesi, ayrıca finansal kira sözleşmesinde devir yasağının da öngörülmesi karşısında yüklenen suçun sübut bulduğu ve hükümden sonra 24.10.2019 tarih ve 30928 sayılı Resmi Gazete’de yayımlanarak aynı tarihte yürürlüğe giren 7188 sayılı Kanun’un 26. maddesi ile değişik 5271 sayılı CMK'nın 253. ve 254. maddeleri gereğince uzlaşmaya tabi TCK'nın 155/2 maddesinde düzenlenen hizmet nedeniyle güveni kötüye kullanma suçundan cezalandırılması gerekirken, oluşa uygun düşmeyen gerekçeyle beraatine hükmedilmesi,


Yasaya aykırı, katılan vekilinin temyiz nedenleri bu itibarla yerinde görüldüğünden, hükmün 5320 sayılı Kanun’un 8/1. maddesi gereğince uygulanması gereken 1412 sayılı CMUK'un 321. maddesi uyarınca Tebliğname’ye uygun olarak, oy birliğiyle BOZULMASINA,

Dava dosyasının, Mahkemesine gönderilmek üzere Yargıtay Cumhuriyet Başsavcılığına TEVDİİNE, 14.10.2025 tarihinde karar verildi.